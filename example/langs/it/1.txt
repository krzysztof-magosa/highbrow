La Polonia, ufficialmente Repubblica di Polonia, (in polacco Rzeczpospolita Polska) è uno stato membro dell'Unione europea, della NATO e dell'ONU. La Polonia è situata nell'Europa centrale, ha una popolazione di 38 485 779 abitanti e una superficie di 312 679 km². La città principale, nonché capitale è Varsavia.

Confina a ovest con la Germania, a sud con la Repubblica Ceca e la Slovacchia, a est con l'Ucraina e la Bielorussia, a nordest con la Lituania e con la Russia (exclave di Kaliningrad) e a nord è bagnata dal mar Baltico.

Lo stato polacco ha una storia lunga più di un millennio; nel XVI secolo, sotto la dinastia dei Jagelloni, e specialmente sotto Jan III Sobieski, era uno dei paesi europei più potenti e influenti, per poi cessare di esistere per 123 anni, in quanto spartita tra Russia, Austria e Prussia.

L'indipendenza venne riguadagnata nel 1918, in seguito alla prima guerra mondiale, come Seconda Repubblica di Polonia. Dopo la seconda guerra mondiale, divenne uno stato satellite dell'Unione Sovietica, conosciuto come Repubblica Popolare Polacca (Polska Rzeczpospolita Ludowa o PRL). Nel 1989, le prime elezioni parzialmente libere dopo la seconda guerra mondiale, si conclusero con il movimento per la libertà che vinse contro il partito comunista. Il 12 marzo 1999 la Polonia è stata ammessa alla NATO. L'ingresso nell'Unione europea è avvenuto il 1º maggio 2004. Fa inoltre parte degli Accordi di Schengen.

Dalla fine del periodo comunista, la Polonia ha raggiunto un alto tasso di sviluppo[5] un forte miglioramento della qualità della vita, e dell'economia, essendo tra l'altro l'unico paese dell'UE a non andare in recessione durante la crisi economica mondiale del 2008, diventando la sesta principale economia dell'Unione Europea. McKinsey & Company infatti ha previsto che la Polonia, crescendo a tali livelli, entro il 2025 potrebbe superare il PIL pro capite di Italia, Spagna e Portogallo[6]. Inoltre secondo il Global Peace Index, la Polonia è uno dei paesi più sicuri al mondo[7].
